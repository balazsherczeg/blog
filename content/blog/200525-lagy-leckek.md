---
title: Lágy leckék
date: "2020-05-25"
tags: "Bubamara"
---

Csodálom ezeken a lágy leckéket. Epoxit kevertem, az arcomba fröccsent a _hardener_ (nem tudom elhinni, hogy magyarul térhálósító lenne a neve...), a szememtől alig centiméterre. Nem tartozik ide, miért nem volt rajtam védőszemüveg: poros volt, és mindenem poros volt, amivel megtörölhettem volna, úgysem láttam volna semmit, meg ki gondolta volna, hogy fröccsen. Eddig még alig fröccsent. Bő szappanos vízzel mostam, acetont csak nem öntök a szemembe. Elég csúnya sebet okozott. És ez a centiméter a lényeg. Ennyi hiányzott ahhoz, hogy odalegyen a szemem. És ugyanakkor: ennyin múlott, hogy nem lett oda. Lehetőségem van arra, hogy legközelebb jobban - és két szemmel - nézzek utána a munkavédelemnek. Nem írom azt, hogy lehetőséget _kaptam_, mert a véletlennek mintázatot, különösen személyem iránt akármilyen okból kifolyó jószándékot tulajdonítani — Gondviselést feltételezni — az adott pillanatban túl édeskés számomra. Ennek ellenére mély hálát tudok csak érezni. Egész sorozatom van hasonló esetekből azóta, hogy hajóm van és éles szerszámokat használok a karbantartására.

Gondviselés híján viszont marad az _addig jár a korsó_. Ezzel a világ-modellel alig vagyok elégedettebb.